༄༅། །རྒྱ་གར་སྐད་དུ། མ་ཧཱ་སནྡྷྱ་བིདྱཱ་ཏ་མཿཔྲ་ཏྱཱ་དེ་ཤ་དྲྀཥྚི་ཛྙཱ་ན་ནི་མྣ་པཱུ་ར་ཎ་ཏནྟྲ་ནཱ་མ། བོད་སྐད་དུ།  རྫོགས་པ་
ཆེན་པོ་མ་རིག་མུན་པ་རབ་ཏུ་སེལ་བར་བྱེད་པའི་ལྟ་བ་ཡེ་ཤེས་གཏིང་ནས་རྫོགས་པའི་རྒྱུད་ཅེས་བྱ་བ། བཅོམ་ལྡན་འདས་དཔལ་ཀུན་རིག་ཆོས་ཀྱི་རྗེ་ཡེ་
ཤེས་ཀྱི་སྐུ་དང་ལྡན་པ་དེ་ལ་ཕྱག་འཚལ་ལོ། །འདི་སྐད་གོ་ཞིང་རྟོགས་པའི་དུས་གཅིག་ན། །ཡེ་ནས་རང་བྱུང་ཀུན་རིག་རྒྱལ་པོ་དེ། །འཁོར་འདས་
དོན་གྱི་གནས་ཆེན་དུ། །རང་གིས་རིག་ཅིང་ཡིད་ཆེས་དད་ལྡན་འཁོར། །གང་ཡང་མི་བརྗོད་བསྟན་པ་ལྷུན་གྱིས་བཞུགས། །སངས་རྒྱས་སེམས་ཅན་ངོ་བོ་༄༅། །ཉིད་ལས་བྱུང་། །ཆོས་རྣམས་ཀུན་གྱི་ཡོད་མེད་རང་བྱུང་སྐུ། །དེ་ཉིད་རང་རིག་རྟོགས་པས་ཀུན་ཏུ་བཟང་། །རང་གི་ངོ་བོ་ཡེ་
ཤེས་སྟོན་པའི་མཆོག །རྣལ་འབྱོར་སྐལ་ལྡན་དམ་པ་ངེས་པའི་དོན། །ཡངས་དོག་སྔ་ཕྱི་མེད་པའི་ཡེ་ཤེས་དེ། །སྐྱེ་འགག་མཐའ་དབུས་མེད་
པའི་འོག་མིན་གྱི། །རང་བྱུང་ཀུན་ཁྱབ་ཆོས་དབྱིངས་གནས་ཀྱི་མཆོག །དེར་འདུས་ཆོས་སྐུ་ལྔ་ཡི་བྱིན་རླབས་ཀྱིས། །བདེ་གཤེགས་རྒྱལ་བ་རིགས་
ལྔ་ལ་སོགས་པ། །རིག་འཛིན་སྤྲུལ་པ་དད་ལྡན་འཁོར་རྣམས་ནི། །མ་ལུས་ཡེ་ནས་འདུས་པའི་འཁོར་གྱི་མཆོག །དུས་གསུམ་གང་ཡང་མི་སེམས་
ངོ་བོ་ལ། །སྔར་མེད་ཕྱིས་མིན་ཡེ་ནས་ད་ལྟ་ཉིད། །སེམས་ཉིད་གདོད་ནས་མ་བཅོས་རང་རིག་ལ། །དུས་ཀྱི་ནང་ན་གཅིག་པ་དམ་པའི་མཆོག །
རང་བྱུང་ཆོས་སྐུ་སེམས་ལ་གནས་པའི་ཕྱིར། །ཡང་དག་དོན་གྱི་ངེས་དོན་ཡེ་ཤེས་དེ། །ཚིག་གིས་མི་མཚོན་གོ་བའི་གདམས་ངག་ནི། །སངས་རྒྱས་ཀུན་
